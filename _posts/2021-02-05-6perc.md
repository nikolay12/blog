---
toc: false
layout: post
title: Шестица за българскata образователна система
comments: true
---

В [друг постинг](2021-02-05-education.md) обясних какво бих променил в българската образователна система. Повечето реформи биха могли да се осъществят със сегашния бюджет на МОН.

Но това, което е важно да имаме предвид е, че България има едни от [най-ниските разходи за образование в ЕС като дял от БВП](http://bit.ly/2MXsWea) (3.5% през 2018г.). Средното ниво за ЕС е 4.6%, а няколко страни отделят над 6% (Швеция, Дания, Естония, Белгия) или близо до 6% (Финландия, Латвия). Затова ако бях български политик бих издигнал лозунга 

# Шестица за българското образование!

T.е. България да достигне 6% от БВП за образование както това правят някои от страните-членки на ЕС. Това няма как да стане изведнъж, но може да се приеме закон за ежегодно увеличение на бюджета на МОН в размер на, примерно, поне 6% до достигането на 6% от БВП. При постоянно увеличение от 6% и среден ръст на БВП от около 2.5% годишно бихме стигнали 6% от БВП за образование след около 17 години.

# Откъде могат да дойдат средствата за това увличение?

Поне половината от този ръст би могъл да се постигне чрез икономии. Ето няколко възможни източника:

В момента социалното осигуряване на МО в момента е за сметка на НОИ - и ние сме единствената страна-членка на НАТО, която не включва тези разходи в бюджета за отбрана. Ако те се покриват от бюджета на МО, то това би спестило стотици милиони левове годишно, които сега държавата дава за да покрива дупката в бюджета на НОИ. Това неизбежно ще изисква и съкращения в щата на МО, но ние на глава от населението така или иначе имаме един от най-раздутите щатове в НАТО.

Също така, държавата дава стотици милиони левове за селско-стопански субсидии, които създават класа от субсидийни милионери заради концентрацията на земеделската площ в страната. Поне част от тези субсидии могат да бъдат спестени без това да засегне обикновените работещи в селското стопанство.

Друг източник на икономии е уеднаквяването на пенсионната възраст на 65г за двата пола (за мъжете тя е почти такава) да се извърши сега, а не чак през 2037г. Това междувременно би намалило дефицита в НОИ със стотици милиони годишно. Това би било непопулярна стъпка, но би било по-приемливо ако бъде ясно, че се прави с цел увеличаване на бюджета за образование.

Не на последно място, източник на икономии може да бъде намерен и в съкращения на щата на държавната администрация, както и в уедряването на общини и области (за сравнително малка територия ние имаме близо 30 области).

На кратко - ние бихме могли да постигнем бюджет за образованието близък до 6% от БВП в значителна част с помощта на икономии другаде.
