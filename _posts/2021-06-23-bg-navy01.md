---
toc: false
layout: post
title: "Защо България хаби милиарди за да придобие 2 кораба?"
comments: true
---
Поводът за тази пост е [днешната статия в Капитал](https://www.capital.bg/politika_i_ikonomika/otbrana/2021/06/23/4224326_shah_s_raketite/).

Накратко: България смята да плати почти 2 милиарда лева за придобиването на 2 стражеви кораба.

Истината е, че целият проект е дълбоко сбъркан.

БГ няма нужда от кораби с параметрите на фрегата (каквито са поръчаните в момента стражеви кораби), а от доста по-малки кораби (корвети или дори по-малки).

## Шведският пример

Най-добре въоръжените кораби на шведския флот не са фрегати, а корветите клас [Visby](https://en.wikipedia.org/wiki/Visby-class_corvette)

![](https://upload.wikimedia.org/wikipedia/commons/2/2b/K32_HMS_Helsingborg_Anchored-of-Gotska-Sandoen_cropped.jpg)

Tе струват по 180 млн долара бройката (т.е. са 3 пъти по-евтини от стражевите кораби, който България се опитва да придобие). По-ниската цена идва от по-малкия размер - това пести много материали, изисква двигател с по-малка мощност и т.н.

Тези по-малки кораби са и по-евтини за експлоатация - харчат по-малко гориво, изискват в пъти по-малък екипаж.

Швеция е държава с 10 млн население и брегова ивица в Балтийско и Северно море с обща дължина от над 3000км.

Щом за Швеция малка корвета като Висби е адекватен избор защо България изисква съществено по-големи (и по-скъпи) кораби за да охранява 350км брегова ивица?

## Финландският пример

Подобна е ситуацията с Финландия. Там най-боеспособните кораби са стражевите кораби от клас [Hamina](https://en.wikipedia.org/wiki/Hamina-class_missile_boat)

![](https://www.defenseworld.net/uploads//news/big/haminaboa_1513852080.jpg)

Те струват по 120 млн евро бройката (4 пъти по-евтини от корабите, които БГ се опитва да придобие.

Финландската брегова ивица заедно с островите е 4600км.

Щом Финландия може с такива кораби да охранява такава брегова линия защо България има нужда от съществено по-големи (и по-скъпи) кораби за да охранява 350км брегова ивица?

## Хърватският пример

А, всъщност, най-добрия подход е този на Хърватско. Те имат БВП близък до нашия, но много по-голяма брегова ивица (1500км, а с островите над 5000км).

Вместо да инвестират в скъпи стражеви кораби те са инвестирали в подвижни брегови ракетни батареи. Това е, на практика, камион с ракетна установка и още един камион (или ремарке) с радар. 

![](https://upload.wikimedia.org/wikipedia/commons/thumb/9/9e/MOL_-_mobilni_obalni_lanser.jpg/1280px-MOL_-_mobilni_obalni_lanser.jpg  "Хърватска мобилна брегова ракетна установка RBS-15")

Такава батарея струва общо 30-тина милиона евро заедно с мунициите (т.е. в пъти по-евтин от финландския стражеви кораб). А експлоатацията е поне 20 пъти по-евтина защото тези камиони харчат много по-малко горива и са с общо 5-6 души екипаж. Обсегът на тези ракети е до 300км (има и по-нови с по-голям обсег) и така с няколко такива батареи Хърватско покрива цялата си акватория. Такова решение би било най-добро и за БГ.

Тези ракети биха защитили нашата акватория срещу крупни кораби. Това, което остава да се осигури е:

- противоминна защита (вече имаме кораби за това)
- защита срещу подводници (имаме хеликоптери, но трябва да купим сонари за тях, както и торпеда - един комплект сонари е 10-тина млн долара, торпедата са по няколкостотин хиляди долара)
- защита срещу малки плавателни съдове (имаме такива съдове, но може да ъпгрейднем като купим бързоходни катери като израелските [Dvora](https://en.wikipedia.org/wiki/Super_Dvora_Mk_III-class_patrol_boat) - те струват по 6 млн долара).

На кратко, за общо 200 млн лева (10 пъти по-малко от 2-та милиарда дето ще отидат за 2-та стражеви кораба) можем:

- да купим 2 мобилни брегови ракетни установки покриващи цялата ни акватория
- да въоръжим със сонари и торпеда 1 хеликоптер
- да купим 4 високоскоростни катера Dvora

Реално, като бойни възможности този комплект значително превъзхожда 2-та стражеви кораба взети заедно. А струва 10 пъти по-малко. И експлоатацията е поне 20-30 пъти по-евтина.
