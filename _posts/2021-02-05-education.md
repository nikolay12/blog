---
toc: true
layout: post
title: Какво бих променил в българската образователна система?
---

Този пост стана прекалено дълъг затова отделих от него 3: ВО, СО, ДП

Тук ще засегна само някои въпроси, които касаят образователната система като цяло.

# Имаме ли проблем с образователната система?

Ако за нещо има консенсус в обществото то е, че образователната ни система не се представя добре. И това се вижда с просто от резултатите на PISA - ние сме не просто на последно място в ЕС, но [отстъпваме и на по-бедни страни извън ЕС като Турция, Беларус, Украина](http://bit.ly/36NtOJp). Общото впечатление е, че българските ученици не могат да осмислят информация - на кратко те не са научени да учат. И това едва ли е изненада като се има предвид, че у нас се набляга на възпроизвеждане на знания, а не на самостоятелно мислене.

Но проблемът не се изразява само в непрестижен ранкинг в международна класация.

Това има последствия на пазара на труда. Защото днешните ученици са утрешни работещи и ако те не са научени да учат ще е трудно да имат успех в професионалния живот защото способността да усвояваш ново знание ще е от критична важност. А ние няма да сме вечно евтина страна за аутсорсинг - работните заплати у нас растат и след 10-15 години ще попаднем в ситуацията в която е Южна Европа вече повече от десетилетие: работните заплати са прекалено високи за нивото на квалификация и, респективно, има хронично висока безработица и ниско ниво на чуждестранни инвестиции. С тази разлика, че нашето ниво ще е дори по ниско от това на южно-европейски страни като Испания, Италия, Гърция, Португалия.

# Защо партиите неглижират образованието?

Предвид сериозността на проблема би следвало образованието да е основен приоритет на политическите партии, но това не е така защото реформите в образованието са дългосрочна задача - плодовете идват след десетина години, което е доста по-дълго от електоралния цикъл. И вместо да се заемат с тази задача партиите предпочитат да се захващат с злободневни теми, с които се надяват да наклонят везните към себе си в краткосрочен план.

Но аз мисля, че това е късогледо не само заради дългосрочният негативен ефект върху страната.

Ако една партия постави образованието в центъра на своята политическа програма то тя би имала шанс за значителен електорален успех дори и в краткосрочен план. В България има близо 800 хиляди ученици и близо 250 хиляди деца в доучилищни форми на обучение - това са над милион и половина родители. Отделно има и близо 200 хиляди студенти. И, накрая, в системата на образованието (висше, средно, доучилищно) работят близо 100 хиляди души. Т.е. проблемите на образованието засягат голяма група избиратели. Ако една партия постави реформа в образованието на централно място то тя има потенциал до привлече тяхното внимание.

# Да, но всичко това ще струва пари? 

Всъщност, голяма част от предложенията ми за средното образование биха могли да се реализират и със съществуващия бюджет. За висшето допълнителните разходи биха били в рамките на 200-300 милиона годишно (под 0.3% от БВП), които могат да се намерят с някои от икономиите описани по-долу.

Но това, което е важно да имаме предвид е, че България има едни от [най-ниските разходи за образование в ЕС като дял от БВП](http://bit.ly/2MXsWea) (3.5% през 2018г.). Средното ниво за ЕС е 4.6%, а няколко страни отделят над 6% (Швеция, Дания, Естония, Белгия) или близо до 6% (Финландия, Латвия).

Ако бях български политик бих издигнал лозунга 

"**Шестица за българското образование**"

T.е. България да достигне 6% от БВП за образование както това правят някои от страните-членки на ЕС. Това няма как да стане изведнъж, но може да се поеме ангажимент за ежегодно увеличение на бюджета на МОН в размер на, примерно, поне 6% над очаквания ръст на БВП. Така за около 10 години България ще може да стигне размер от 6% от БВП разходи за образование.

Но, така или иначе, повечето реформи могат да се осъществят и с бюджет близък до сегашния. По-долу набързо ще спомена само някои възможни източници на икономии, които като сума значително превишават необходимото.

Примерно, социалното осигуряване на МО в момента е за сметка на НОИ - и ние сме единствената страна-членка на НАТО, която не включва тези разходи в бюджета за отбрана. Ако те се покриват от бюджета на МО, то това би спестило стотици милиони левове годишно, които сега държавата дава за да покрива дупката в бюджета на НОИ. Това неизбежно ще изисква и съкращения в щата на МО, но ние на глава от населението така или иначе имаме един от най-раздутите щатове в НАТО.

Също така, държавата дава стотици милиони левове за селско-стопански субсидии, които създават класа от субсидийни милионери заради концентрацията на земеделската площ в страната. Поне част от тези субсидии могат да бъдат спестени без това да засегне обикновените работещи в селското стопанство.

Друг източник на икономии е уеднаквяването на пенсионната възраст на 65г за двата пола (за мъжете тя е почти такава), което би намалило дефицита в НОИ със стотици милиони годишно. Това би било непопулярна стъпка, но би било по-приемливо ако бъде ясно, че се прави с цел увеличване на бюджета за образование.

Не на последно място, източник на икономии може да бъде намерен и в съкращения на щата на държавната администрация, както и в уедряването на общини и области (за сравнително малка територия ние имаме близо 30 области).

На кратко - въпросните реформи не биха ни стрували много повече от това, което сега даваме за образование, а разликата спокойно може да я покрием с икономии другаде.

# За мен

Посещавал съм учебни заведения в четири различни страни (България, Австрия, ЮК, САЩ) и самият съм работил в сферата на висшето образование в ЮК. Тъй-като значителна част от живота ми е свързана с образованието приемам проблемите му присърце. А и опитът ми с образователните системи на различни страни ми дава гледна точка за различните подходи, които биха могли да се използват.
